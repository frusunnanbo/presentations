Del ett: Oplanerat arbete är det finaste som finns.
===================================================

Oplanerat arbete är en bugg i produktion just när du stressar med ett
sprintmål. Oplanerat arbete är din kollega som kommer och ber om hjälp
när du är inne i djupt flow. Oplanerad är också upptäckten att din
affärsidé suger och att folk inte alls använder din produkt som den är
tänkt.

Jag skulle också kunna säga att många av de bästa ögonblicken i mitt
arbetsliv har varit oplanerat arbete. Kanske i ditt också?

Oplanerat arbete är GLÄDJEN i att fixa buggen direkt. Det är den
DUBBLA glädjen i att kunna bidra till hela företagets flow genom att
hjälpa din kollega genast i stället för att blockera henom tills ditt
flow är slut. Och oplanerat arbete är något som uppstår när du inser
att planen suger, men det finns något bättre. Kanske att användarnas
beteende ger en hint om vad som är en verkligt bra affärsidé?

Oplanerat arbete är som ett litet barn. När du står vid spisen och ska
laga köttbullar kommer oplanerat arbete och vill att du ska bygga en
JÄTTESTOR BÅT av lego i stället. Eller har slagit sig på knät. Och sen
vill oplanerat arbete ha glass.

Och när du gör som oplanerat arbete vill blir du omedelbart
belönad. Det är roligt att att bygga en JÄTTESTOR BÅT av lego. Det
känns bra att plåstra om det trasiga knät. Och glass är
gott. Oplanerat arbete påminner dig om vad som är viktigt i livet. Du
ger oplanerat arbete en stor kram, för oplanerat arbete är det finaste
som finns.


Del två: Vi måste prata om oplanerat arbete.
============================================

Men om oplanerat arbete nu är så bra, varför behöver jag prata om det?

Jo, för att det förstör för planerat arbete förstås. 

Varje gång vårt planerade flöde blir avbrutet av något oplanerat
uppstår det ställtid för att byta kontext, och ibland stress. Ställtid
och stress är onödigt, så det vill vi undvika.

Dessutom kan det hända sig att det känns lättare och roligare att ta
sig an en liten bugg än att sätta igång med den där stora planerade
uppgiften. Och har man många små buggar blir kanske aldrig det där
stora viktiga gjort....

Men om oplanerat arbete är så bra, vad ska vi med planerat arbete till?

Mitt svar är: För att vi vill ha köttbullar.

Nu inser jag att just köttbullar är ett väldigt dåligt exempel i och
med att kött inte känns som en superhipp och framtidssäker råvara. Men
det är också en välkänd maträtt som därför fungerar bra som
exempel. Kännsliga lyssnare får i tysthet översätta till kikärtsbiffar
eller sojabullar.

Poängen är hursomhelst att allt som är komplicerat nog att kräva mer
tid än, säg, en pomodoro, alltså 25 minuter, behöver åtminstone lite
planering för att bli gjort. För att göra köttbullar behöver du t ex
köpa köttfärs och kanske lök och ströbröd, du behöver blanda smet,
trilla köttbullar och steka dem. Ska du göra något mer komplicerat
behöver du ännu mer planering. Somligt är det ledtid på. Somligt måste
göras efter det som det är ledtid på. Ibland har du en ledtid och en
deadline.

Vilket för oss in på nästa anledning att planera. Nämligen att
planering föder planering. Vi är beroende av andra, och andra är
beroende av vårt arbete. Därför måste vi saxa in oss i deras planer.

Men det finns också en tredje anledning till att planera. Nämligen
"känslan av att ha en plan". Vi lever i en värld full av osäkerhet. De
flesta av oss störs ganska mycket av det. De flesta försök att
förutsäga eller kontrollera framtiden välkomnas. Bland annat alla
typer av planer, realistiska eller ej.

Jag tror att den här känslan av att ha en plan är viktig, på
riktigt. Den bidrar till en plattform av trygghet. Tryggheten i att
"det vi bygger precis nu kommer att bidra till att ta oss till målet
om en vecka, eller en månad, eller ett år". Jag tror att den
förvissningen är viktig för att vi ska kunna hålla oss i ett
bygg-mindset. Det vill säga hålla oss koncentrerade på hur vi ska
bygga vår produkt i stället för att tvivla på om vi kan det eller om
det är rätt produkt.

Det här trygga icke-tvivlandet på arbetet tror jag är en förutsättning
för ett tillstånd som hålls högt inom vårt skrå: att "ha flow", vara
"i zonen" eller, helt enkelt, arbeta fokuserat. En annan förutsättnig
för att uppnå detta mytomspunna fokus är förstås att inte bli utsatt
för oplanerade avbrott.

Så här kommer del 2,5: Vi måste prata om flow
==============================================

Det här är en typ av bild som dyker upp ganska regelbundet i mina
sociala flöden. Någon som känner igen sig? Jag gör det i alla
fall. Den brukar ha en titel i stil med "Avbryt aldrig en
programmerare". Och de brukar ha många lajks och fast jag känner igen
mig blir jag lite arg varje gång jag ser dem.

För för det första är det något självupptaget över hela grejen. Vad är
det som säger att grejen som du flowar med är så himla viktig jämfört
med det som avbryter dig?

För det andra tror jag att själva flowtillståndet faktiskt är en
fälla. Visst, du kommer snabbt framåt, men hur vet du att det är åt
rätt håll när du inte tar emot feedback, när du aldrig stannar upp och
tvivlar på att du verkligen är på en bra väg mot lösningen på ett
viktigt problem.

Men framförallt blir jag provocerad av sanningen i det. Att avbrotten
som jag själv håller högt faktiskt förstör mentala modeller precis
sådär fort.

Men häromdagen kom jag på det! Det vi ser i seriestrippen är nämligen
inte ett varnande exempel på vad som händer om du avbryter en
programmerare. Det är varnande exempel på vad du kan råka ut för som
programmerare om du håller fast i dåliga vanor. Här är några saker som
personen på bilden INTE gör:

- Hen har inte tagit hjälp av en kollega att bolla problemet med

- Hen har inte externaliserat sin mentala modell genom att rita upp
  den på en whiteboard
  
- Hen har inte tagit sig an problemet i små steg

- Hen jobbar inte testdrivet

- Hen har inte skaffat sig ett postitblock att skriva upp stickspår
  och tankar på

Nej, hen har helt fyllt sitt arbetsminne med sin problemmodell och
försöker lösa allt genom att tänka riktigt hårt. Det gör henom EXTREMT
känslig för avbrott förstås.

Så jag ritade en ny strip med ett lyckligt slut. Det här
programmerarparet har en gemensam, externaliserad modell. De jobbar i
små steg och dokumenterar sitt arbete med tester. De antecknar
stickspår på postits och glömmer dem tills vidare. De har flow, men
när de blir avbrutna... händer liksom ingenting. Och det bästa är att
de förmodligen har mycket mer plats över för innovativa lösningar i
sina huvuden än stackaren i originalserien hade.


Del tre: Hur får vi köttbullar?
===============================

Vi återvänder till huvudämnet: Hur får vi köttbullar? Hur ska vi kunna
välkomna oplanerat arbete, som oundvikligen kommer att dyka upp, och
ändå nå våra planerade mål, åtminstone ibland? Hur undviker vi att
somna med en middag av glass i magen bredvid en JÄTTESTOR BÅT av lego?

Lösningen är, som vanigt, att inte sluta tänka. Du är nämligen en
människa och som människa har du ansvar för att fatta medvetna
beslut. När oplanerat arbete kommer in i ditt köttbullsflow med sitt
blödande knä, är rätt beslut troligen att släppa stekspaden och
plåstra om knät. Men när oplanerat arbete vill ha glass 10 minuter
innan middagen är färdig, kanske rätt beslut är att steka klart
köttbullarna. Du har ansvar att avgöra vad som är viktigast i varje
ögonblick.

Lösningen är också att inte sluta tänka. När oplanerat arbete har
påmint dig länge om hur roligt och viktigt det är att bygga en
JÄTTESTOR BÅT av lego ibland kanske du inser att det är försent för
köttbullsplanen att gå i land. Men vad var det som var viktigt? Var
det just köttbullarna, eller var det "en middag som inte är glass"?
Köttfärslimpa kanske går lika bra. Då kan ni bygga mer på båten medan
den står i ugnen.

Lösningen är också att inte sluta tänka. När du upplever att du inte
hinner göra NÅGONTING av ditt planerade arbete på grund av alla
bränder i produktion kanske det är dags att planera in lite
förebyggande arbete. Och som vi såg i del 2,5 kan vi planera och jobba
smart för att minska ställtider när vi blir avbrutna. 

Men framförallt är lösningen att erkänna att oplanerat arbete KOMMER
att hända, och förmodligen VILL du att det ska hända. Så din plan
måste ha plats. Lägg in slack i tidsplanen, och dela på arbetet. Om
det är viktigt att köttbullarna står på bordet klockan 18, kanske du
får börja klockan 15? Och kanske finns det fler personer som kan ta
hand om ett sårigt knä medan köttbullarna rullar i pannan?

Så gå nu och gör en plan som är öppen för det oplanerade, för
oplanerat arbete är det finaste som finns.

